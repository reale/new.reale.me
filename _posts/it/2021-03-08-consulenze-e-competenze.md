---
title: "Consulenze e competenze"
lang: it
ref: consulenze-e-competenze
categories: [publications, articles]
tags: [politics, italy, europe, european union, funding]
featured_image: /assets/images/2021-03-08-consulenze-e-competenze.jpg
image_alt: "Mario Draghi © Reuters"
publication: "Eventual Consistency"
canonical: https://medium.com/reale/consulenze-e-competenze-b57ef83203a9
---

Passata la fase dell'innamoramento, al governo Draghi si possono muovere molti
appunti, ma tra tutte le offensive da sinistra quella sull'incarico a McKinsey
è veramente un *faux pas*. Qualsiasi organismo pubblico, Commissione Europea
inclusa, sopravvive anche nella misura in cui può attingere al mercato della
consulenza, depositario di competenze specialistiche che la pubblica
amministrazione non può e non deve avere, e nello stesso tempo libero dai
vincoli normativi, organizzativi e ideologici che invece inevitabilmente
gravano sull'agire del decisore pubblico.

Detto questo, però, il rischio che l'incarico consulenziale viri in un cedere
le armi senza condizioni, in una delega in bianco nonché in una sinecura per le
top consulting, ebbene questo rischio esiste ed è ben concreto. Il committente
pubblico ha il dovere di mantenere un controllo non puramente formale
sull'operato dei consulenti, e quindi di sviluppare e mantenere internamente un
livello elevato di competenze in termini di project e programme management. E
adottare policy rigorose sul trattamento di informazioni riservate.

Per far questo, ovviamente, serve intervenire sui meccanismi di selezione e
gestione del personale pubblico. Introdurre o rafforzare gli incentivi legati
alla formazione e alla produttività, svincolarsi dalla logica dell'adempimento,
imparare ad attrarre i talenti su un mercato del lavoro competitivo, uscire
dalla logica ottocentesca del concorso.
