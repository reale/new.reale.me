---
title: "Un passaporto vaccinale made in Naples?"
lang: it
ref: un-passaporto-vaccinale-made-in-naples
categories: [publications, articles]
tags: [italy, covid 19, vaccines, politics, european union]
featured_image: /assets/images/2021-03-27-un-passaporto-vaccinale-made-in-naples.png
publication: "Eventual Consistency"
canonical: https://medium.com/reale/un-passaporto-vaccinale-made-in-naples-c71057575115
---

Dieci giorni fa, il 17 marzo per la precisione, la Commissione Europea [ha
pubblicato le sue linee
guida](https://ec.europa.eu/info/live-work-travel-eu/coronavirus-response/safe-covid-19-vaccines-europeans/covid-19-digital-green-certificates_en) per
un passaporto vaccinale, o meglio un *digital green certificate*, improntate
alla tutela dei diritti (privacy e non discriminazione) ed implementabili sia
sotto il profilo della governance sia sotto il profilo tecnologico.

E soprattutto, [come ha scritto Francesca De
Benedetti](https://www.editorialedomani.it/politica/europa/europa-passaporto-vaccini-Commissione-AstraZeneca-t8p61jqs) che
sta facendo un lavoro economiabile per *Domani*, linee guida improntate alla
costruzione di un quadro comune entro il quale spetterà poi agli Stati Membri
fare la loro parte.

Francesca riportava anche un mio punto di vista sulla piattaforma EU che dovrà
gestire il flusso di dati, piattaforma che la Commissione ha descritto
tecnicamente come basata su un sistema di firme digitali ma che in fondo è
anch'essa un modo per ripristinare in qualche misura una "fiducia" tra
cittadini e istituzioni.

Ma veniamo all'Italia.

Forte delle sue prerogative costituzionali (l'ormai famigerato Titolo V), il
presidente della Regione Campania, Vincenzo De Luca, decide in tutto questo di
procedere in autonomia e di rilasciare 4 milioni di "card" addirittura «già
ordinate».

L'obiettivo, [si legge sul portale web della
Regione](http://web.archive.org/web/20210327184703/http://regione.campania.it/regione/it/news/primo-piano/covid-19-parte-il-passaporto-vaccinale),
è «utilizzare tale certificazione per rilanciare interi settori economici, in
particolare il comparto turistico, cercando di legare la straordinaria offerta
dei nostri territori alla certificazione di immunità degli operatori del
settore».

Quindi: in Campania servirà la card di De Luca per andare in spiaggia o al bar?
Per lavorare? Per uscire di casa? Come si raccorda questa iniziativa con le
linee guida della Commissione? Come si evitano discriminazioni e disparità di
trattamento?

In uno scenario di governance frastagliata e fallimentare della campagna
vaccinale, i vertici regionali si comportano come se non fossero parte di un
contesto più ampio e provano a cavalcare l'onda dell'emergenza per costruirsi
un consenso fatto di iniziative estemporanee e ai limiti della legalità.

Chiediamo alla Regione Campania di fare chiarezza su questa vicenda.
